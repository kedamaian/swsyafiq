---
layout: post
published: true
author: tehnoblequran
title: Allahumma Ajirna Minan Nar
---
## [Dagingnya, Darahnya Dan Kulitnya Diharamkan Atas Api Neraka]

" Di zaman Rasulullah صلى الله عليه وسلم, ada seorang yang mungkin rendah di mata manusia tetapi Mulia disisi Allah سبحانه وتعالى. Orang ini tidak berdoa melainkan dengan satu doa sahaja yakni, (Ya Allah jauhkanlah aku daripada Api Neraka, Ya Allah jagalah aku dari tergelincir ke dalam Api Neraka, Ya Allah janganlah jadikan aku daripada kalangan Ahli Neraka). Inilah sahaja doanya.

Kemudian ada beberapa sahabat menyampaikan berita ini kepada Rasulullah صلى الله عليه وسلم keadaan orang itu. Mereka berkata, Ya Rasulullah sesungguhnya si fulan berdoa kepada Allah سبحانه وتعالى hanya dengan satu doa sahaja, doanya hanya untuk dijauhkan daripada Neraka sahaja. Tanya Rasulullah صلى الله عليه وسلم, itukah sahaja doanya, dia tidak tambah untuk diberikan Syurga? Tidak Ya Rasulullah.

Kemudian Rasulullah صلى الله عليه وسلم bersabda, kalau kamu terjumpa dia khabarkan kepada ku kerana aku ingin berjumpa dengannya dan rasa ingin tahu kenapa orang itu berdoa seperti itu. Setelah solat asar. Ada seorang sahabat memberitahu kepada Rasulullah صلى الله عليه وسلم bahawa orang itu berada di dalam masjid ini. Kata Rasulullah صلى الله عليه وسلم, panggilah dia ke sini.

Setelah orang itu berada dekat dengan Rasulullah صلى الله عليه وسلم, dia pun memberi salam, Assalamualaika Ya Rasulullah. Alaikumussalam warahmatullahi wabarakatuh, benarkah apa yang aku dengar tentang kamu? Apa yang kamu telah dengar Ya Rasulullah? Apabila kamu berdoa kepada Allah, kamu tidak memohon kepada Nya melainkan menjauhkan diri kamu daripada Api Neraka,benarkah begitu?

Benar Ya Rasulullah. Kenapa kamu tidak tambah untuk Syurga daripada Allah, mintalah Syurga daripada Nya. Kemudian orang itu terus memandang kepada wajah Rasulullah صلى الله عليه وسلم dan menangis, katanya, Ya Rasulullah, saya memohon Syurga daripada Allah? meminta Syurga daripada Allah? Siapakah saya sehingga saya meminta Syurga Allah?

Saya tidak layak untuk masuk Syurga Allah, cukuplah kalau Allah menjauhkan saya daripada Api Neraka, saya taknak apa apa, cukuplah Allah سبحانه وتعالى menjauhkan saya daripada Api Neraka, pelihara saya daripada tergelincir ke dalam Api Neraka, apa yang saya buat sehingga saya meminta Syurga Allah?

Terus Rasulullah صلى الله عليه وسلم menangis setelah mendengar kata kata insaf dari orang itu. Kerana setiap kalamnya tadi sudah sampai ke langit. Malaikat Allah terus bergerak, 'Arasy Allah bergegar dengan kalam orang soleh itu. Kemudian Malaikat Jibril عليه السلام turun atas Rasulullah صلى الله عليه وسلم dan berkata,

Ya Muhammad, sesungguhnya Allah menyampaikan Salam kepada kamu dan Allah menyuruh kamu untuk menyampaikan Salam kepada hamba Nya itu dan sampaikanlah berita gembira kepada hamba Nya itu bahawasanya Allah سبحانه وتعالى telah mengharamkan Dagingnya, Darahnya, dan Kulitnya atas Api Neraka dan Allah telah mewajibkan Syurga untuk nya.

Allahuakbar. Lihatlah bagaimana sucinya hati orang ini. Apakah balasan kita kepada Allah? Cukuplah kita rasa menyesal di dalam diri ini. Sebab Rasulullah صلى الله عليه وسلم bersabda di dalam Hadith Sahih, Rasa menyesal atau rasa bersalah itu sudah dikira Taubah.

Inilah antara amalan yang ringkas tetapi dindingnya (hijab) kuat antara kita dengan Api Neraka. Apakah amalan itu? Rasulullah صلى الله عليه وسلم bersabda dalam Hadith Sahih, Barangsiapa yang membaca,

> Allahumma Ajirna MinanNar
( اللهم اجرنا من النار)

sebanyak 7 kali selepas solat Subuh dan selepas solat Maghrib, Api Neraka akan berkata kepada Allah, Ya Allah janganlah jadikan orang itu daripada Ahli ku, janganlah jadikan orang itu Ya Allah daripada penduduk ku, jauhilah orang itu daripada aku Ya Allah. Neraka takut dengan orang itu. Manakala Syurga pula berkata, Ya Allah jadikanlah orang itu daripada Ahli ku.

Zikir ini mendapat dua doa daripada Neraka dan Syurga. Neraka memohon kepada Allah untuk menjauhkan orang yang membaca zikir itu daripadanya, dan Syurga berdoa kepada Allah supaya orang itu menjadi dikalangan Ahlinya. Allah Allah. Beramallah dengannya. InshaaAllah Ta'ala"

- Sheikh Abdullah Bin Muhammad Bin Salim Al Jahaf حفظه الله تعالى -