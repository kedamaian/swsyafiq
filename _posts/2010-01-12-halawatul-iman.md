---
layout: post
published: true
author: tehnoblequran
title: Kemanisan Iman
categories:
  - Tazkirah
---
Kemanisan iman (Halawatul Iman) tidak boleh dirasai jika kita tidak memulakan langkah untuk memahami hikmat di sebalik setiap apa yang kita lakukan, mengapa dan bagaimana kita lakukannya.

Kesedaran diri adalah kata awalan terhadap setiap amalan yang kita buat. Diriwayatkan daripada Anas bin Malik, Rasulullah shalallahu alaihi wasallam bersabda bermaksud: ❝Ada tiga hal, yang jika tiga hal itu ada pada seseorang, maka dia akan berasakan manisnya iman. (Iaitu) Allah dan Rasul-Nya lebih dia cintai daripada selain keduanya; mencintai seseorang, dia tidak mencintainya kecuali kerana Allah; benci untuk kembali kepada kekufuran selepas Allah menyelamatkan darinya, seperti bencinya jika dicampakkan ke dalam api.❞ (Muttafaq alaih)

 

    Anas berkata, ❝Aku melayani Rasulullah shalallahu alaihi wasallam selama sepuluh tahun, Baginda tidak pernah memukulku, tidak pernah mencelaku dan tidak pernah bermuka masam di hadapanku. Rasulullah shalallahu alaihi wasallam mendoakan Anas dikurnia harta dan anak yang ramai dan doa Baginda dikabulkan Allah.❞

 

Makna hadis ini, ada tiga sifat yang jika ada pada seseorang maka orang itu akan berasakan manisnya iman. Manisnya iman adalah rasa nikmat ketika melakukan ketaatan kepada Allah, ketenangan jiwa, kesenangan hati dan lapangnya dada.

Al-Imam Ibnu Hajar al-Asqalani berkata, ❝Syaikh Abu Muhammad bin Abu Hamzah berkata:

❝Pengungkapan dengan lafaz ‘manis’ kerana Allah mengumpamakan iman seperti pohon, seperti di dalam firman-Nya bermaksud: ❝Tidakkah kamu perhatikan bagaimana Allah telah membuat perumpamaan kalimat yang baik seperti pohon yang baik.❞ (Surah Ibrahim, ayat 24)


    Kalimat yang baik adalah kalimat ikhlas, kalimat tauhid, sedangkan pohon adalah pokok daripada keimanan, cabangnya adalah menjalankan perintah dan menjauhi larangan, daun-daunnya adalah segala amal kebaikan yang harus diperhatikan seorang mukmin, dan buahnya adalah segala macam bentuk ketaatan.

 

Manisnya buah ketika buah sudah matang, dan puncak daripada rasa manis itu adalah apabila buah telah benar-benar masak. Maka ketika itulah akan terasa manisnya buah itu.


Mencintai Allah mestilah melebihi cintanya kepada orang lain seperti orang tua, anak, diri sendiri dan sesiapa saja yang dekat dengan kita. Beriman kepada Allah memiliki rasa manis yang tidak mungkin dinikmati, kecuali oleh orang yang beriman dengan sebenar-benar keimanan, penuh keikhlasan dan ilmu.

 

Oleh kerana itu, tidak semua orang yang mengatakan dirinya Muslim atau mukmin secara automatik dapat berasakan manisnya iman Iman bukan cukup hanya dengan angan-angan, tetapi wajib dimantapkan dalam hati, dikuatkan dengan perkataan dan perbuatan yang dijiwai sepenuh hati.

 

Kata kunci segala permasalahan ini adalah ikhlas. Mengikut Imam Ibnul Qayyim, antara perbuatan untuk memperoleh kecintaan Allah dan kemanisan iman, selepas melakukan ibadat wajib:

(1)   Membaca al-Quran dengan merenungkan dan memahami maknanya.

(2)   Mendekatkan diri kepada Allah dengan melakukan amalan sunat.

(3)   Terus menerus berzikir kepada Allah dalam setiap tindak tanduk kehidupan dengan hati, lisan atau    perbuatan.

(4)   Mendahulukan apa yang dicintai Allah daripada apa yang dicintai diri sendiri.

(5)   Berkawan dengan orang yang jujur mencintai Allah dan orang soleh

(6)   Menjauhi segala perkara yang dapat menghalangi pautan hati dengan Allah.

 

Mencintai Rasulullah shalallahu alaihi wasallam yang menyusul selepas mencintai Allah adalah ciri terpenting yang harus dimiliki sesiapa saja yang ingin berasakan kelazatan iman. Cinta Allah dan Rasul-Nya adalah kayu ukur bagi kecintaan terhadap diri sendiri, orang tua, anak dan seluruh manusia.

 

Suatu ketika Saidina Umar berkata kepada Nabi shalallahu alaihi wasallam:

❝Wahai Rasulullah, sungguh engkau lebih aku cintai daripada segala sesuatu apa pun, kecuali diriku.❞

 

Maka Nabi shalallahu alaihi wasallam menjawab, ❝Bukan begitu, demi zat yang jiwaku berada di tangan-Nya, sehingga aku lebih engkau cintai daripada dirimu sendiri.❞ Maka Umar menjawab, ❝Demi Allah, sesungguhnya engkau sekarang lebih aku cintai daripada diriku sendiri.❞

Maka Nabi shalallahu alaihi wasallam menjawab, ❝Sekarang Umar, (telah sempurna imanmu).❞

Anas juga meriwayatkan daripada Rasulullah shalallahu alaihi wasallam, beliau bersabda yang bermaksud: "Tidak beriman salah seorang di antara kalian, sehingga aku lebih dia cintai daripada orang tuanya, anaknya dan seluruh manusia."
